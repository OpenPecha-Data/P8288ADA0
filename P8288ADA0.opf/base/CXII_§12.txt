復次月蓋 法供養者 謂於諸法如法調伏及於諸法如法修行隨順緣起離諸邪見修習無生不起法忍悟入無我及無有情於諸因緣無違無諍不起異議 離我我所無所攝受依趣於義不依於文依趣於智不依於識依趣了義所說契經
終不依於不了義說 世俗經典而生執著依趣法性終不依於補特伽羅見有所得如其性相悟解諸法入無藏攝滅阿賴耶息除無明乃至老死 息除愁歎憂苦熱惱觀察如是十二緣起無盡引發常所引發 願諸有情捨諸見趣如是名為上法供養

