爾時大眾咸生渴仰欲見妙喜功德莊嚴清淨佛土無動如來及諸菩薩聲聞等眾

佛知眾會意所思惟告無垢稱言善男子 今此會中諸神仙等一切大眾咸生渴仰 欲見妙喜功德莊嚴清淨佛土無動如來及諸菩薩聲聞等眾汝可為現令所願滿

時無垢稱 作是思惟吾當於此不起于座以神通力速疾移取妙喜世界及輪圍山園林池沼泉源谿谷大海江河諸蘇迷盧圍繞峰壑日月星宿天龍鬼神 帝釋梵王宮殿眾會村城聚落國邑王都 在所居家男女大小并諸菩薩聲聞眾等乃至廣說
無動如來應正等覺 大菩提樹聽法安坐 海會大眾諸寶蓮華 往十方界為諸有情作佛事者三道寶階自然涌出 從贍部洲至蘇迷頂三十三天 為欲瞻仰禮敬供養不動如來及聞法故 從此寶階每時來下贍部洲人為欲觀見三十三天園林宮室
每亦從此寶階而上如是清淨妙喜世界 無量功德所共合成下從水際輪上至色究竟 悉皆斷取置右掌中 如陶家輪若花鬘貫 入此世界示諸大眾

