汝今當知 一切如來悉皆平等 所謂最上周圓無極形色威光 諸相隨好族姓尊貴清淨尸羅定慧解脫解脫知見諸力無畏不共佛法大慈大悲大喜大捨利益安樂 威儀所行正行壽量 說法度脫成熟有情清淨佛土 悉皆平等
以諸如來一切佛法悉皆平等 最上周圓究竟無盡是故皆同名正等覺名為如來名為佛陀

汝今當知 設令我欲分別廣說此三句義 汝經劫住無間聽受 窮其壽量亦不能盡假使三千大千世界有情之類 皆如阿難得念總持多聞第一咸經劫住無間聽受 窮其壽量亦不能盡 此正等覺如來佛陀三句妙義 無能究竟宣揚決擇
唯除諸佛如是當知 諸佛菩提功德無量無滯妙辯不可思議說是語已

