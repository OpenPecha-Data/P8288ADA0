又以神力 十方世界所有佛土劫盡燒時 總一切火內置腹中雖此火勢熾焰不息 而於其身都無損害又以神力 過於下方無量俱胝殑伽沙等諸佛世界舉一佛土擲置上方 過於俱胝殑伽沙等諸佛世界一佛土中如以針鋒舉小棗葉擲置餘方都無所損
雖現如是神通作用 而無緣者不見不知 於諸有情竟無惱害 唯令一切睹神通力調伏之者便見是事 如是安住不可思議解脫菩薩 方便善巧智力所入 不可思議解脫境界 非諸聲聞獨覺所測

