爾時舍利子白佛言世尊 此無垢稱從何命終 而來生此堪忍世界

世尊告曰汝應問彼

時舍利子問無垢稱汝從何沒來生此土

無垢稱言唯舍利子 汝於諸法遍知作證 頗有少法可沒生乎

舍利子言 唯無垢稱 無有少法可沒生也

無垢稱言 若一切法遍知作證無沒生者 云何問言 汝從何沒來生此土又舍利子 於意云何 諸有幻化所作男女 從何處沒而來生此

舍利子言 幻化男女不可施設有沒生也

無垢稱言 如來豈不說一切法如幻化耶

舍利子言 如是如是

無垢稱言 若一切法自性自相如幻如化 云何仁者欻爾問言 汝從何沒來生此土又舍利子 沒者即是諸行斷相生者即是諸行續相菩薩雖沒不斷一切善法行相菩薩雖生不續一切惡法行相

