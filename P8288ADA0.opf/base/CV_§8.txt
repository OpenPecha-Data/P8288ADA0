時無垢稱語妙吉祥就師子座 與諸菩薩及大聲聞 如所敷設俱可就座 當自變身稱師子座

其得神通諸大菩薩 各自變身為四十二億踰膳那量 昇師子座端嚴而坐其新學菩薩皆不能昇師子之座時無垢稱為說法要 令彼一切得五神通 即以神力各自變身 為四十二億踰膳那量 昇師子座端嚴而坐 其中復有諸大聲聞
皆不能昇師子之座

時無垢稱語舍利子仁者云何不昇此座

舍利子言 此座高廣吾不能昇

無垢稱言 唯舍利子 宜應禮敬山燈王佛請加神力方可得坐

時大聲聞咸即禮敬山燈王佛請加神力便即能昇師子之座端嚴而坐

