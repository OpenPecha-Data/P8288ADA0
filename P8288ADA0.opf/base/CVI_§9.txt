舍利子言天止此室經今幾何

天女答言 我止此室 如舍利子所住解脫

舍利子言 天止此室如是久耶

天女復言 所住解脫亦何如久

時舍利子默然不答

天曰 尊者是大聲聞具大慧辯 得此小問默不見答

舍利子言 夫解脫者離諸名言 吾今於此竟知何說

天曰 所說文字皆解脫相所以者何如此解脫非內非外 非離二種中間可得文字亦爾 非內非外非離二種中間可得是故無離文字說於解脫所以者何以其解脫與一切法其性平等

舍利子言 豈不以離貪瞋癡等為解脫耶

天曰佛為諸增上慢者 說離一切貪瞋癡等以為解脫若為遠離增上慢者 即說一切貪瞋癡等本性解脫

