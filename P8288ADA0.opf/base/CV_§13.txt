又舍利子 若住如是不可思議解脫菩薩 或諸有情宜見生死多時相續而令調伏 或諸有情宜見生死少時相續而令調伏能以神力隨彼所宜 或延七日以為一劫 令彼有情謂經一劫或促一劫以為七日 令彼有情謂經七日
各隨所見而令調伏雖現如是神通作用 而不令彼所化有情覺知如是時分延促 唯令所餘睹神通力調伏之者覺知延促 如是安住不可思議解脫菩薩 方便善巧智力所入 不可思議解脫境界非諸聲聞獨覺所測

