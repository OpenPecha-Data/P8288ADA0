爾時尊者大迦葉波 聞說安住不可思議解脫菩薩不可思議解脫神力 歎未曾有 便語尊者舍利子言譬如有人對生盲者 雖現種種差別色像 而彼盲者都不能見如是一切聲聞獨覺 皆若生盲無殊勝眼 聞說安住不可思議解脫菩薩所現難思解脫神力乃至一事亦不能了誰有智者男子女人
聞說如是不可思議解脫神力 不發無上正等覺心我等今者 於此大乘如燋敗種永絕其根復何所作我等一切聲聞獨覺 聞說如是不思議解脫神力皆應號泣聲震三千大千世界一切菩薩聞說如是不可思議解脫神力
皆應欣慶頂戴受持 如王太子受灌頂位生長堅固信解勢力若有菩薩聞說如是不可思議解脫神力 堅固信解 一切魔王及諸魔眾 於此菩薩無所能為當於尊者大迦葉波說是語時
眾中三萬二千天子皆發無上正等覺心

