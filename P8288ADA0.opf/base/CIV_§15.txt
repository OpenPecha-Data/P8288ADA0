又妙吉祥 有疾菩薩應自觀察如我此病非真非有一切有情所有諸病 亦非真非有如是觀時不應以此愛見纏心於諸有情發起大悲唯應為斷客塵煩惱於諸有情發起大悲所以者何菩薩若以愛見纏心 於諸有情發起大悲
即於生死而有疲厭若為斷除客塵煩惱 於諸有情發起大悲 即於生死無有疲厭菩薩如是為諸有情 處在生死能無疲厭 不為愛見纏繞其心以無愛見纏繞心故 即於生死無有繫縛 以於生死無繫縛故即得解脫以於生死得解脫故即便有力宣說妙法
令諸有情遠離繫縛證得解脫世尊依此密意說言 若自有縛能解他縛無有是處若自解縛能解他縛斯有是處是故菩薩應求解脫離諸繫縛

