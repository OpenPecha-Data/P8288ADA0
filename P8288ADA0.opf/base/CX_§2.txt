時無垢稱語妙吉祥我等今應與諸大士詣如來所頂禮供事瞻仰世尊聽受妙法

妙吉祥曰 今正是時可同行矣

時無垢稱現神通力令諸大眾不起本處并師子座住右掌中往詣佛所到已置地恭敬頂禮世尊雙足右繞七匝卻住一面 向佛合掌儼然而立

諸大菩薩下師子座恭敬頂禮世尊雙足 右繞三匝卻住一面 向佛合掌儼然而立諸大聲聞釋梵護世四天王等亦皆避座 恭敬頂禮世尊雙足 卻住一面向佛合掌儼然而立

於是世尊如法慰問諸菩薩等一切大眾 作是告言汝等大士 隨其所應各復本座時諸大眾蒙佛教敕 各還本座恭敬而坐

