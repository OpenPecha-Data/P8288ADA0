時無垢稱化九百萬師子之座 微妙莊嚴與前所坐諸師子座都無有異令諸菩薩皆坐其上時化菩薩以滿食器授無垢稱如是食器妙香普薰 廣嚴大城及此三千大千世界 無量無邊妙香薰故 一切世界香氣芬馥廣嚴大城諸婆羅門長者居士人非人等
聞是香氣得未曾有驚歎無量身心踊悅時此城中離呫毘王名為月蓋 與八萬四千離呫毘種種種莊嚴悉來入于無垢稱室 見此室中諸菩薩眾其數甚多諸師子座高廣嚴飾 生大歡喜歎未曾有
禮諸菩薩及大聲聞卻住一面時諸地神及虛空神 并欲色界諸天子眾聞是妙香 各與眷屬無量百千 悉來入于無垢稱室

