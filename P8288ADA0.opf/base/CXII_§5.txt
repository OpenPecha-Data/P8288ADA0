又天帝釋 假使三千大千世界滿中如來譬如甘蔗及竹葦麻稻山林等若善男子或善女人 經於一劫或一劫餘 恭敬尊重讚歎承事以諸天人一切上妙安樂供具一切上妙安樂所居 奉施供養於諸如來般涅槃後供養一一全身舍利
以七珍寶起窣堵波縱廣量等四洲世界 其形高峻上至梵天表柱輪盤香花幡蓋 眾珍伎樂嚴飾第一如是建立一一如來七寶莊嚴窣堵波已經於一劫或一劫餘 以諸天人一切上妙花鬘燒香塗香末香衣服幡蓋寶幢燈輪眾珍伎樂種種供具
恭敬尊重讚歎供養於意云何是善男子或善女人 由此因緣獲福多不

天帝釋言 甚多世尊 難思善逝百千俱胝那庾多劫 亦不能說其福聚量

