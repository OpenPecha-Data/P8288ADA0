慈氏菩薩聞佛語已 歡喜踊躍而白佛言世尊所說甚為希有 如來所言甚為微妙如佛所示菩薩過失 我當悉皆究竟遠離如來所有無量無數百千俱胝那庾多劫所集無上正等菩提所流大法 我當護持令不隱滅若未來世
諸善男子或善女人 求學大乘是真法器 我當令其手得如是甚深經典與其念力 令於此經受持讀誦究竟通利書寫供養無倒修行廣為他說世尊 後世於是經典 若有聽聞信解受持讀誦通利無倒修行廣為他說當知皆是我威神力住持加護

世尊告曰善哉善哉 汝為極善乃能隨喜如來善說 攝受護持如是正法

