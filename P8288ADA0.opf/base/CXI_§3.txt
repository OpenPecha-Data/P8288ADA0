爾時世尊告舍利子有佛世界名曰妙喜 其中如來號為無動 是無垢稱為度眾生 從彼土沒來生此界

舍利子言 甚奇世尊 如此大士未曾有也 乃能捨彼清淨佛土 而來樂此多雜穢處

無垢稱曰 唯舍利子 於意云何日光豈與世間闇冥樂相雜住

舍利子言 不也居士日輪纔舉眾冥都息

無垢稱曰 日輪何故行贍部洲

舍利子言 為除闇冥作照明故

無垢稱曰 菩薩如是 為度有情生穢佛土不與一切煩惱雜居 滅諸眾生煩惱闇耳

